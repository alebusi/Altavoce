<html>
<head>
    <meta charset="utf-8" />
    <title>Altavoce</title>
</head>
<body>
  <div>
      
  <!-- Incolla il testo qui sotto -->
      
Quando dal gruppo Whatsapp dei compagni di reparto ha saputo che il suo ospedale insieme all’università avrebbe cominciato la sperimentazione di un vaccino contro il covid-19 non ha avuto esitazioni: ha deciso di offrirsi come volontario “per senso di responsabilità”. Federico Emanuele Pozzi ha 29 anni, è un medico specializzando in neurologia all’ospedale San Gerardo di Monza ed è uno dei 1.300 volontari che hanno chiesto di aderire alla prima fase della sperimentazione del vaccino prodotto dalla Takis e dalla Rottapharm Biotech, che dovrebbe cominciare il prossimo dicembre.

Mentre in Europa è arrivata la seconda ondata del nuovo coronavirus, le aspettative per un vaccino che possa fermare l’epidemia si fanno sempre più pressanti, anche se alcune sperimentazioni sono state sospese a causa degli effetti collaterali riportati da alcuni volontari. Inoltre la notizia di un uomo che negli Stati Uniti sarebbe stato infettato dal covid-19 per la seconda volta, con sintomi ancora più gravi della prima avrebbe gettato alcune ombre sulla possibilità di sviluppare anticorpi capaci di rendere le persone immuni alla malattia.

Intanto nel mondo si stanno sperimentando in tutto circa trecento vaccini contro il covid-19, una trentina sono nella fase di sperimentazione sulle persone e circa dieci sono nelle fasi finali dei test. I primi vaccini potrebbero arrivare sul mercato a fine anno o all’inizio del 2021, ma gli esperti si chiedono se i tempi di sperimentazione non siano stati troppo veloci per garantirne la sicurezza. Il 13 ottobre è stata bloccata la sperimentazione di uno dei vaccini in fase più avanzata, quello della casa farmaceutica Johnson&Johnson, a causa degli effetti collaterali sviluppati da uno dei 60mila volontari che hanno partecipato ai test.

  </div>
</body>
</html>
